---
layout: post
title:  "28 dagen!"
date:   2017-09-19 22:50:00 +0200
img: 2017-09-19-28-dagen.jpg
description: 28 dagen geleden is onze reis naar het Zuiden begonnen - morgen komen wij in Kaapstad aan waar wij 3 maanden in ons huisje in Hout Bay zullen wonen.  De plek vanwaar wij ‘the Mother City’ - Kaapstad – zullen ontdekken…."
categories: [Rondreis]
tags:  [Rondreis, Panoramaroute, Hout bay, Kruger Park, Umfolozi Park, Addo Elefant Park, Mlilwane Park, Swaziland, Hermanus ]
---
28 dagen geleden is onze reis naar het Zuiden begonnen - morgen komen wij in Kaapstad aan waar wij 3 maanden in ons huisje in Hout Bay zullen wonen.  De plek vanwaar wij ‘the Mother City’ - Kaapstad – zullen ontdekken…

28 dagen geleden stapten wij in het vliegtuig richting Jo’burg zonder echt te weten wat ons precies te wachten zou staan. We waren een beetje huiverig over de veiligheid van het Zuid Afrika – zou alles goed gaan met een auto vol bagage, inclusief 3 laptops, 2 tablets, 2 mobiele telefoons, 2 camera’s en een drone? 
Tja… sloten op de koffers, stalenkabel er omheen… we zouden het allemaal ervaren.

Nu – na 17 verschillende b&b/resorts/lodges/huisjes/hutjes en bijna 5000 km meer op de teller - kunnen wij al aardig mee praten over hoe prachtig en mooi dit land is en hoe aardig en gezellig de mensen hier zijn.  De achterbak nog steeds vol bagage - het zijn alleen maar meer tassen geworden ;-) – alleen wel zonder drone: nee, niet gestolen … maar gecrasht in een waterval en inmiddels onderweg richting Nederland om vervangen te worden… en zonder Mecki: Timons knuffel wilde blijkbaar liever in het wild leven dan in Timon’s bed…

Tijdens het eerste deel van onze rondreis hebben wij  veel wildparken zoals Kruger Park, Umfolozi Park, Addo Elefant Park en Mlilwane Park in Swaziland gezien. Het was indrukwekkend en spannend om al die wilde dieren van dichtbij te kunnen zien.  De hoogde punten waren  de olifanten die rustig bij het water pool stonden te drinken, de buffels die het niet zo tof vonden dat zij hun straat met ons moesten delen, de kudde olifanten die ons achter na heeft gezeten, de leeuw die uit lag te buiken van die lekkere buffel die nog naast hem lag en het luipaard wat wij gespot hebben (lucky us!) Ook 3 neushoorns hebben wij gezien. Dus de big 5 kunnen wij van onze bucketlist afstrepen!!! YEAH!! 

In Swaziland hebben wij in een wild park gewoond. Wij sliepen in een B-Hive: een hutje helemaal gemaakt van riet/stro, wat dus – zoals de naam al zegt – op een bijenkorf lijkt. De impala’s, wildzwijnen, blesbokken en apen kwamen regelmatig op bezoek bij ons. Of eigenlijk waren wij op bezoek bij hen! In dit park konden wij  voor de verandering wandelen en mountainbiken tussen de wilden dieren. Timon en ik waren ook paardrijden langs de hippo’s en krokodillen (ja, die leven hier ook) en stonden op 3 meter afstand van de zebra’s. Zo cool! 
![De zebra's op 3 meter afstand](/images/2017-09-19-28-dagen_2.jpg){: .center-image }


Wij hadden ook fenomenale uitzichten en prachtige natuur op de Panoramaroute. De drie Rondavels en God’s Window maar vooral ook Bourke’s Luck Potholes waren erg indrukwekkend.  Al die uitzichten vanuit de auto en de veranderende landschappen onderweg waren ook leuk om te zien.  

In Sodwana Bay zijn wij lekker 4 dagen op het strand en bij het pool geweest. Even lekker uitrusten van al dat gerij en gekijk… haha. Toch kon ik het niet laten om ook even onderwater een kijkje te nemen! Sinds 12 jaar mijn eerste duik. MOOI!! Zo veel leven, zo veel visjes en zelfs een grote schildpad!

Timon mocht met fles op in het pool bubbelen en dieren opduiken – ook helemaal leuk.  Één ding wat je zeker niet mag missen als je in Sodwana Bay bent zijn de suuuuper reeeeuze burgers bij restaurant ‘The Tree’ – deze tip kregen wij van onze duik juf Anne – en ja hoor, ze had zeker gelijk! 

Als je Timon en Jara vraagt wat het beste op onze rondreis was staat het waterpretpark & aquarium in Durban (uShaka) zeker in de top 3. Een dagje helemaal losgaan op de hoogste en snelste glijbanen! Wat een pret!  
Het Zeeaquarium is één van de mooiste die ik heb gezien.  Je loopt door een oud schip waar je de verschillende zeebewoners kunt bewonderen.
![uShaka - grote schildpad](/images/2017-09-19-28-dagen_3.jpg){: .center-image }

Vanuit Durban moesten wij 2 dagen rijden om in het Zuiden aan te komen – Port Elizabeth, Addo Park & Jeffreys Bay.  Helaas konden wij niet op de golven surfen in Zuid Afrikas sufers paradise, wij hadden 2 dagen regen in Jeffreys Bay…
Vanuit hier door naar Oudtshoorn voor de struisvogels. In Oudtshoorn hebben wij in een luxe tent geslapen, met badkamer, vloerbedekking, en airco/verwarming. Alles mooi en luxe en met uitkijk over het riviertje. Heerlijk! 

Vandaag zijn we aangekomen in Hermanus, de laatste stop op onze rondreis. Hier hebben wij nog een nieuw hoogtepunt beleefd: whale watching. En ja hoor, wij hebben ze gezien en ook nog wel van heel dicht bij. De Zuidkapers van 20 meter lang -  gigantisch! Nummer 6 van de big 7! Ze komen elk jaar naar Hermanus om te paren en hun jongen te krijgen.  Het is overweldigend om deze grote zoogdieren van zo dichtbij te mogen zien.  

28 dagen zijn voorbij gevlogen en als je ons vraagt wat nou het leukste was? 
Dat antwoord moeten we je schuldig blijven… 

![Groeten uit Hermanus](/images/2017-09-19-28-dagen_4.jpg){: .center-image }


